{
  "id": "900130000",
  "author": "",
  "title": "陌上桑",
  "from": "乐府诗集",
  "content": "日出东南隅，照我秦氏楼。秦氏有好女，自名为罗敷。 罗敷喜蚕桑，采桑城南隅。青丝为笼系，桂枝为笼钩。 头上倭堕髻，耳中明月珠。湘绮为下裙，紫绮为上襦。 行者见罗敷，下担捋髭须。少年见罗敷，脱帽著帩头。 耕者忘其犁，锄者忘其锄。来归相怨怒，但坐观罗敷。使君从南来，五马立踟蹰。使君遣吏往，问是谁家姝？ “秦氏有好女，自名为罗敷。”“罗敷年几何？”“二十尚不足， 十五颇有余”。使君谢罗敷：“宁可共载不？” 罗敷前置辞：“使君一何愚！使君自有妇，罗敷自有夫。”“东方千余骑，夫婿居上头。何用识夫婿？ 白马从骊驹；青丝系马尾，黄金络马头；腰中鹿卢剑，可值千万余。 十五府小史，二十朝大夫，三十侍中郎，四十专城居。 为人洁白皙，鬑鬑颇有须。盈盈公府步，冉冉府中趋。 坐中数千人，皆言夫婿殊。",
  "annotation": ""
}
