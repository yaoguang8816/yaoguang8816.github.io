{
  "id": "900130000",
  "author": "",
  "title": "陌上桑",
  "from": "乐府诗集",
  "content": "日出东南隅，照我秦氏楼。\n秦氏有好女，自名为罗敷。\n罗敷喜蚕桑，采桑城南隅。\n青丝为笼系，桂枝为笼钩。\n头上倭堕髻，耳中明月珠。\n湘绮为下裙，紫绮为上襦。\n行者见罗敷，下担捋髭须。\n少年见罗敷，脱帽著帩头。\n耕者忘其犁，锄者忘其锄。\n来归相怨怒，但坐观罗敷。\n使君从南来，五马立踟蹰。\n使君遣吏往，问是谁家姝？\n“秦氏有好女，自名为罗敷。”\n“罗敷年几何？”\n“二十尚不足， 十五颇有余。”\n使君谢罗敷：“宁可共载不？”\n罗敷前置辞：“使君一何愚！\n使君自有妇，罗敷自有夫。”\n“东方千余骑，夫婿居上头。\n何用识夫婿？白马从骊驹；\n青丝系马尾，黄金络马头；\n腰中鹿卢剑，可值千万余。\n十五府小史，二十朝大夫，\n三十侍中郎，四十专城居。\n为人洁白皙，鬑鬑颇有须。\n盈盈公府步，冉冉府中趋。\n坐中数千人，皆言夫婿殊。",
  "annotation": ""
}
