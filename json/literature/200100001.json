{
  "id": "200100001",
  "author": "曹植",
  "title": "白马篇",
  "from": "",
  "content": "白马饰金羁，连翩西北驰。\n借问谁家子，幽并游侠儿。\n少小去乡邑，扬声沙漠垂。\n宿昔秉良弓，楛矢何参差。\n控弦破左的，右发摧月支。\n仰手接飞猱，俯身散马蹄。\n狡捷过猴猿，勇剽若豹螭。\n边城多警急，虏骑数迁移。\n羽檄从北来，厉马登高堤。\n长驱蹈匈奴，左顾凌鲜卑。\n弃身锋刃端，性命安可怀？\n父母且不顾，何言子与妻！\n名编壮士籍，不得中顾私。\n捐躯赴国难，视死忽如归！",
  "annotation": ""
}
