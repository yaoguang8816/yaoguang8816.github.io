{
  "id": "300300008",
  "author": "白居易",
  "title": "观刈麦",
  "from": "",
  "content": "田家少闲月，五月人倍忙。\n夜来南风起，小麦覆陇黄。\n妇姑荷箪食，童稚携壶浆，\n相随饷田去，丁壮在南冈。\n足蒸暑土气，背灼炎天光，\n力尽不知热，但惜夏日长。\n复有贫妇人，抱子在其旁，\n右手秉遗穗，左臂悬敝筐。\n听其相顾言，闻者为悲伤。\n家田输税尽，拾此充饥肠。\n今我何功德？曾不事农桑。\n吏禄三百石，岁晏有余粮，\n念此私自愧，尽日不能忘。",
  "annotation": ""
}
